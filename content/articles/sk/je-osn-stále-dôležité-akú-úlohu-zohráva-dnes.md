---
title: Je OSN stále dôležité? Akú úlohu zohráva dnes?
slug: je-osn-stale-dolezite
date: 2025-12-12T13:00:00.000+01:00
author: ""
authors:
  - Sophia Anna Hozlárová
  - "Korektúra: Adam Dacho"
image: /uploads/img_3082.heic.png
heroImage: /uploads/20250808_114157.jpg
excerpt: Aj napriek nedostatkom je OSN dnes nenahraditeľné. V svete plnom
  napätia, polarizácie a globálnych problémov je OSN jednou z mála platforiem,
  kde sa môže viesť dialóg namiesto vojny. Bez nej by sa riešenie mnohých kríz
  ešte viac komplikovalo. Je dôležité, aby sa OSN reformovalo, aby bolo
  transparentnejšie, spravodlivejšie a efektívnejšie. Ale svet bez OSN by bol
  svetom s menšou koordináciou, menšou solidaritou a väčším chaosom.
---
Organizácia Spojených národov (OSN), založená v roku 1945 po skončení druhej svetovej vojny, vznikla s cieľom predchádzať konfliktom, podporovať medzinárodnú spoluprácu a zabezpečovať mier. Po viac než 75 rokoch jej existencie sa vynára otázka: Je OSN ešte stále dôležité v dnešnom globalizovanom a turbulentnom svete?

## **Význam OSN v minulosti a jeho transformácia**

OSN zohralo kľúčovú úlohu v mnohých historických momentoch, napríklad pri ukončení koloniálnej éry, pri humanitárnych intervenciách, či pri presadzovaní ľudských práv a rozvoji chudobnejších krajín. Jej agentúry ako WHO (Svetová zdravotnícka organizácia), UNICEF, UNESCO či UNHCR (Vysoký komisár OSN pre utečencov) pomáhajú miliónom ľudí po celom svete.

V priebehu rokov sa však geopolitická situácia zmenila. Svet už nie je rozdelený len na „východ“ a „západ”. Objavili sa nové mocnosti, ako Čína a India, a problémy ako klimatická zmena, kybernetická bezpečnosť, pandémia a migračné vlny sa stali globálnejšími. OSN preto muselo prehodnotiť a rozšíriť svoju úlohu.

## **Aktuálne úlohy OSN**

#### **Udržiavanie mieru a bezpečnosti**

OSN má viacero mierových misií po celom svete, od Afriky až po Blízky východ. Jej mierotvorcovia pomáhajú pri ukončovaní konfliktov a stabilizácii oblastí postihnutých vojnou. Hoci čelí obvineniam z neefektivity, jej prítomnosť často zabraňuje ešte väčšiemu krviprelievaniu.

#### **Riešenie globálnych výziev**

OSN je jedným z mála medzinárodných fór, kde sa krajiny sveta stretávajú a hľadajú spoločné riešenia. Klimatická zmena, pandémia COVID-19 či Agenda 2030 pre udržateľný rozvoj sú príklady, kde OSN iniciuje a koordinuje kroky celej planéty.

#### **Ochrana ľudských práv**

Prostredníctvom Rady pre ľudské práva a iných mechanizmov OSN monitoruje porušovanie práv a upozorňuje na represie, genocídu, diskrimináciu. Hoci nemá výkonnú moc, jej morálna autorita a tlak verejnosti môžu výrazne ovplyvniť dianie a pomôcť.

#### **Humanitárna pomoc a rozvojová spolupráca**

V čase kríz a katastrof OSN rýchlo mobilizuje prostriedky a expertov. Je často prvou pomocou pre milióny utečencov, záchranných zložiek, či obetí živelných pohrôm.

## **Kritika a výzvy**

Niektorí tvrdia, že OSN je dnes skostnatené, byrokratické a pod vplyvom veľmocí, najmä piatich stálych členov Bezpečnostnej rady (USA, Rusko, Čína, Francúzsko, a Veľká Británia). Právo veta často blokuje zásadné rozhodnutia a znižuje efektivitu organizácie. Kritici tiež poukazujú na nedostatočnú reakciu na genocídy v Rwande, Srebrenici či nečinnosť v konflikte v Sýrii. Reforma OSN je často diskutovanou témou, no konsenzus medzi 193 členskými štátmi je ťažko dosiahnuteľný.

## **Je OSN stále potrebné?**

Aj napriek nedostatkom je OSN dnes nenahraditeľné. V svete plnom napätia, polarizácie a globálnych problémov je OSN jednou z mála platforiem, kde sa môže viesť dialóg namiesto vojny. Bez nej by sa riešenie mnohých kríz ešte viac komplikovalo. Je dôležité, aby sa OSN reformovalo, aby bolo transparentnejšie, spravodlivejšie a efektívnejšie. Ale svet bez OSN by bol svetom s menšou koordináciou, menšou solidaritou a väčším chaosom.

## **Záver**

OSN stále zohráva významnú úlohu vo svete ako garant mieru, obranca práv a koordinátor pri riešení globálnych výziev. Jeho existencia je síce spojená s výzvami a nutnosťou reformy, no jeho dôležitosť sa nespochybňuje. V čase neistoty a globálnych kríz je OSN možno potrebnejšie než kedykoľvek predtým.\
\
Fotografie: Tomáš Klein
